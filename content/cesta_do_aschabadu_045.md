---
contentType: prose
---

Jednoho rána se objevilo slunce

Jednoho rána se objevilo slunce a začalo pálit

_Zahodil jsem kabát, pak i košili_

Už příští den odpoledne se na louce začala objevovat těla

Chytali jsme je smyčkou za zápěstí, za nohy, tahali je mezi

        zdi kostela

_Náš poručík mezi nimi nebyl_

Po dvou třech dnech se začali objevovat Kalmyci, kteří

        útočili na konci února

Pak, na holé zemi, zamrzlí v blátě, Tataři ve vatovaných

        kazajkách

_Také několik koní_

Kostel byl plný,

_nyní bylo třeba nanosit roští a dřevo_

Muži, kteří šli kácet, našli poručíka u řeky. Seděl,

_opíral se o strom, z něhož se utrhl_

Ponechal jsem si jeho pouzdro s mapou

_Od té chvíle jsem byl skutečným velitelem_

K nosu a k ústům jsem si tiskl navlhčený hadr

_Domlouvali jsme se posuňky_

Nejstarší mrtvé, z podzimu a léta, hadry a kosti,

        _jsme nesbírali_

Na nebi ani mráček

Chodil jsem stále pomaleji

Pohybovali jsme se v muším hřmotu

_jako v snách_

Kravským potahem přivezli od vlaku petrolej

Za chvíli kostel vzplanul

Slunce zmizelo
