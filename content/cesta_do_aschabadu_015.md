---
contentType: prose
---

Zimník

_o katalominai rhinozerossola hopsamen laulitalomini hoooo_

_gadjama rhinozerossola hopsamen_

_bluku terullala blaulala loooo_

Hugo Ball

Dostal jsem kolesový parník Brazaville,

hromadu uhlí,

nášivku na rukáv a písemné pověření,

dále pytel pšeničné mouky, půl pytle ovesných vloček,

        krabici sucharů, dvě bedny, v každé sto plechovek

        s hovězím gulášem

K tomu všemu sedm četníků

a jako strojníka zběha „s nárokem na milost“

        _dočasně propuštěného z divizního vězení_

Hned po nalodění

Hayez, jehož jsem jmenoval intendantem, přišel za mnou

        s důvěrným sdělením,

_že máme o čtyři guláše míň_

Přepočítal jsem konzervy, chybělo jich dvaadevadesát

_Takže už od prvního dne cesty platila úsporná opatření_

Přestože věděli, že jednám v jejich zájmu

a že plechovky ukradl Hayez,

mí mužové na mě hleděli s nenávistí,

žádný rozkaz nesplnili pořádně,

_bylo mi jasné, že si je nesmím pouštět za záda_

Za vedra více než padesátistupňového

pluli jsme proti proudu pomalu

mezi holými, jen místy travou a nízkými keři

        porostlými břehy

_plnými krokodýlů,_

často jsme stáli a pískali parní píšťalou,

_neboť bylo třeba rozehnat stádo hrochů_

Tu a tam po nás někdo vystřelil,

_ale jen z pušky_

Zběh na břeh nesměl. Jeden z četníků

s ním stále chodil po lodi,

druhý dole hlídal černochy, třetí z paluby sledoval

        život na řece,

_takže k ruce jsem měl jen čtyři lidi_

V žádné z vesnic jsme nepobyli dlouho

Doplnili jsme zásobu vody a dřeva a odvedli

jenom ty muže, kteří byli nablízku a moc se nebránili,

nejhorší materiál, ale

_s chytáním ostatních jsme se zdržovat nemohli_

Nechtěli jsme se příliš vzdalovat od vody

Měl jsem kompas, ale chyběly mi k němu sluneční

        tabulky

A pak — bylo třeba spěchat,

abychom rekruty, kteří již leželi svázaní v podpalubí,

        dopravili do shromaždovacího tábora

        _ve Vádí Halfě živé_

To se nepodařilo,

kousek nad Timou jsme totiž místo na hrocha

        _najeli na minu_

Se mnou se zachránili Agnelloz, Ribeira, Swinik,

        a možná ještě Fredo, nebo Wilfredo, nebo jak se

        ten strojník jmenoval,

_ostatní byli tak opilí, že nedoplavali ke břehu_

Byl jsem odsouzen k smrti zastřelením

a potom — už zase v hodnosti vojína — poslán na

        _osmnáct měsíců ke kárné jednotce_

Obvinili mě také z toho, že zmizela čísi kráva

a že jsem nezabránil

_uloupení kořalky ze skladu ve faktorii v Timě_

Měl jsem štěstí

Přecvičili mě na podavače u protitankového děla,

naučil jsem se také zastupovat dělovoda, zaměřovat

        a nabíjet,

přebrodil jsem se na nějakou pláž,

se střepinou v břiše byl jsem dopraven na nemocniční loď

Zde mě dvakrát operovali, dostal jsem Řád krve,

        tyfovou horečku a dočkal se míru,

prominutí zbytku trestu

a předvolání před civilní soud

za krádež zimního kabátu, jíž prý jsem se dopustil

ještě před válkou v Bapaume
