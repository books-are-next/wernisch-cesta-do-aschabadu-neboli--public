---
contentType: prose
---

Poslední den

Spali jsme v márnici za kostelem,

_k ránu nás probudilo troubení_

Popadl jsem tlumok, ručnici

_a vyvrávoral do mlhy_

Kostel ještě svítil. Dynamo pracovalo

_Saniťáci běhali s nosítky_

Raněné nosili dovnitř, mrtvé vynášeli,

_nechávali je mezi hroby_

V rodinné hrobce s cimbuřím a věží

_cinkal telefon_

_Voněla cikorie_

Nástup do dvojstupu, pohov, čekat,

za chvíli bude tu maršál arcivévoda

_a promluví_

Mlha řídla, stahovala se do země,

_slábnul křik i nářek_

Z města přijel motorový vůz

_Přivezl prázdné rakve_

Poté se objevil dragoun — poručík ze štábu,

jeden z těch, kteří si v Samaří hoví na poduškách —,

_na zápěstí mu visel karabáč na psy —,_

ani neslezl ze sedla,

_jenom přečetl rozkaz_

Jeho Výsost je zaneprázdněna a omlouvá se

a vyslovuje pochvalu za včerejší den a přeje další takové

_Kupředu, udatní myslivci!_

Stočil papír do ruličky, tu strčil do rukávu, zasalutoval,

švihl koně po zadku,

_kůň přeskočil pobořenou zídku,_

slunce vysvitlo, zalesklo se

_moře rozlité po lukách_

Za topoly, za silnicí k Biesbosu, Svaluve a Moerdyku

červenaly se střechy

Na hrázích se otáčela kola větrníků
