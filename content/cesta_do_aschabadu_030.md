---
title: Šašci
contentType: poetry
---

<section>

_Wenn Kriegskameraden beisamen sind,_

_Das ist so schön, wie man’s nimmerfind’t,_

_Denn wer einmal im Schlag der Granaten Stand,_

_Der hat das Herz schon Bruder genannt,_

_Das singt die Seele, schweigt auch der Mund:_

_Es ist keiner Fremd im geheiligten Bund._

> Heinrich Lersch

_Vypadalo to s námi špatně_

</section>

<section>

Tak špatně,

že jsem pobledlého Stillera požádal,

_aby se pomodlil i za mě_

</section>

<section>

V té chvíli na nás obrátili těžkou houfnici,

_a to bylo naše štěstí_

</section>

<section>

Komín cihelny padl přes silnici, ale zůstal v celku,

_jen se položil_

</section>

<section>

Prolezli jsme jím,

a tak se dostali nepříteli do zad

Jeden za druhým,

skoro všichni. Zraněný šikovatel Kappler se zastřelil,

_abychom s ním už neměli starosti_

</section>

<section>

Zachránili jsme něco munice, trochu potravin, minomet

_a oba lehké kulomety_

</section>

<section>

Přes řeku jsme přeběhli po traverzách železničního mostu,

který se včera fušerům z první roty nepodařilo

        _vyhodit do povětří_

</section>

<section>

_Právě uprostřed, nad nejprudším proudem Strewe uklouzl a zmizel_

</section>

<section>

Bedna s koňakem, kterou měl na zádech,

_ho stáhla ke dnu_

</section>

<section>

Na druhém břehu, za šípkovými keři

jsme sebou praštili, a jak tak popadáme dech,

_strčí mi Stiller pěst pod nos a řekne: Ty se teď modli, šašku_

</section>

<section>

Britové se dál strefovali do cihelny

Tma byla na spadnutí

Měli jsme vyhráno

</section>
