---
title: Vozík
contentType: poetry
---

<section>

> Mein Tractament ist Käs und Brot  
> Und was mir sonst bescheret Gott;  
> Alles tut mir belieben.  
> Wann ich nur Lebensmittel hab,  
> Brot, Wasser und ein Pfeif Tabak,  
> So lass ich mich begnügen.  
> (Aus dem 30jährigen Krieg)

Rychlým pochodem dorazili jsme k Ressons sur Metz  
a do zákopů naproti vesnici Lassigny a kopci Plemont  
Byl zde úplný klid  
Člověk by nevěřil ani, že je ve válce a jen\
        _500 metrů od nepřítele_

</section>

<section>

Všude jinde očazené pahýly, krvavé bláto, země  
zobracená  
a tady — podzim  
_Měli jsme štěstí_

</section>

<section>

Máme štěstí  
Před námi zde byli Yankeeové  
Zůstaly po nich kabáty, houně, aluminiové lžíce\
        a jídelní misky,  
_to vše bychom ještě mohli upotřebit_

</section>

<section>

V lesíku 100 kroků za pozicí mé čety ambulance\
        skrytá za skalou  
slouží jako kantýna  
Nosiči raněných tam vysedávají  
a s nimi signalisté, telefonista, spojky k četám,\
        _cyklista a trubač_

</section>

<section>

Na druhé straně je klid  
Jen tu a tam pohne se nad zákopem  
špička piklhaubny  
_Nebo se to jen zdá_

</section>

<section>

A támhle — pozor, tam ukryli strojní pušku  
_A o kus dál — v zahradě, na zídce — je další_

</section>

<section>

Mají tam jabloně a švestky  
_Kolem kostelní věže krouží kavky_

</section>

<section>

První den, druhý den a třetí,  
a další den,  
_slunce hřeje, ještěrky běhají po bílých kamenech_

</section>

<section>

_Čtvrtou noc obcházím hlídky,_

</section>

<section>

_najednou skřípání a klapot_

</section>

<section>

Počkejte,  
_nestřílet! To přece nemůže být jen tak_

</section>

<section>

Po cestě od tamtěch pomalu přijíždí vozík  
tažený mulou  
U zátarasu zastavuje  
_Sedí v něm německý poddůstojník_

</section>

<section>

S hlavou skloněnou, bez tváře, pod bradou železný kříž,  
páchne hnilobou, je mrtev  
jistě již dlouho

</section>
