---
contentType: prose
---

Vozík

_Mein Tractament ist Käs und Brot_

_Und was mir sonst bescheret Gott;_

_Alles tut mir belieben._

_Wann ich nur Lebensmittel hab,_

_Brot, Wasser und ein Pfeif Tabak,_

_So lass ich mich begnügen._

(Aus dem 30jährigen Krieg)

Rychlým pochodem dorazili jsme k Ressons sur Metz

a do zákopů naproti vesnici Lassigny a kopci Plemont

Byl zde úplný klid

Člověk by nevěřil ani, že je ve válce a jen

        _500 metrů od nepřítele_

Všude jinde očazené pahýly, krvavé bláto, země

zobracená

a tady — podzim

_Měli jsme štěstí_

Máme štěstí

Před námi zde byli Yankeeové

Zůstaly po nich kabáty, houně, aluminiové lžíce

        a jídelní misky,

_to vše bychom ještě mohli upotřebit_

V lesíku 100 kroků za pozicí mé čety ambulance

        skrytá za skalou

slouží jako kantýna

Nosiči raněných tam vysedávají

a s nimi signalisté, telefonista, spojky k četám,

        _cyklista a trubač_

Na druhé straně je klid

Jen tu a tam pohne se nad zákopem

špička piklhaubny

_Nebo se to jen zdá_

A támhle — pozor, tam ukryli strojní pušku

_A o kus dál — v zahradě, na zídce — je další_

Mají tam jabloně a švestky

_Kolem kostelní věže krouží kavky_

První den, druhý den a třetí,

a další den,

_slunce hřeje, ještěrky běhají po bílých kamenech_

_Čtvrtou noc obcházím hlídky,_

_najednou skřípání a klapot_

Počkejte,

_nestřílet! To přece nemůže být jen tak_

Po cestě od tamtěch pomalu přijíždí vozík

tažený mulou

U zátarasu zastavuje

_Sedí v něm německý poddůstojník_

S hlavou skloněnou, bez tváře, pod bradou železný kříž,

páchne hnilobou, je mrtev

jistě již dlouho
