---
title: Chlebová polévka
contentType: poetry
---

<section>

_Dokud žijeme, můžem snít o životě_

</section>

<section>

Když nesníme o životě,  
pak buď bojujeme o život, nebo si hledáme\
        a připravujeme něco k snědku  
Když nevaříme, bojujeme,  
_když nebojujeme, vaříme_

</section>

<section>

A tak jako v zákopech bojujeme  
vším, co je po ruce — noži, lopatkami, sekerami\
        a kamením,  
tak nějak také vaříme — v plechovkách, v přilbách,\
        v pouzdrech na plynové masky. Ovšemže  
_ponejvíce z chleba_

</section>

<section>

Když se tvrdý chléb rozvaří ve vodě,  
docela to stačí, člověk se nají  
a chuť to nemá špatnou  
_Říká se tomu chlebová polévka_

</section>

<section>

Je dobré přidat brambor,  
když je mrkev, tak mrkev,  
a ještě třeba špek  
a cibuli a rozumí se, že také česnek,  
prostě vše, co máme  
_I to je chlebová polévka_

</section>

<section>

Když není ani chléb,  
vaříme sladký kořen a strouhané řemeny a řepné listy  
s trochou kolomazi  
_a špetkou vápna_

</section>

<section>

Masa je všude kolem dost  
Přichází nazmar,  
ale kdo jím svou stravu vylepší,  
_bude zastřelen,_

</section>

<section>

jestliže se prozradí,  
_jestliže se mu na to přijde_

</section>

<section>

Maso je pro krysy

</section>
