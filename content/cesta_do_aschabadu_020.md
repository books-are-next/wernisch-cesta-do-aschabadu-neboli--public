---
title: Smrt na nás čekala jinde
contentType: poetry
---

<section>

>_Serrés les uns contre les autres_  
>_Les morts sans haine et sans drapeau_  
>_Cheveux plaqués de sang caillé,_  
>_Les morts sont tous d’un seul côté._  
> René Arcos

Ze severu jsme se přesunovali  
_po hlubokých písčitých cestách_

</section>

<section>

Slunce hřálo, žluté a fialové lesy voněly  
_Všude se červenaly brusinky,_

</section>

<section>

dvakrát jsem spatřil běžící lišku,  
_jednou dokonce vlka šediváka_

</section>

<section>

Tu a tam tetřev, a hodně tetřívků,  
škoda, že jsem nemohl na chvíli zastavit a trochu\
        _si zastřílet_

</section>

<section>

Jeli jsme tak rychle, jak jen možno po jemném,\
        suchém písku,
_pásy prokluzovaly_

</section>

<section>

Jelo se hůř než po blátě,  
_ale na místo jsme dorazili o něco dřív, než bylo určeno_

</section>

<section>

V nazlátlých vodách Narvy ležely  
zrezivělé vraky dlouhých dopravních lodí  
_Všechno před námi hořelo_

</section>

<section>

Seníky, kamenný statek,  
bílé budovy kláštera na mírném svahu nad jezerem  
_Těžký, šedočerný kouř se valil i z nedalekého hřbitova_

</section>

<section>

Ukryli jsme tanky v jabloňovém sadu  
_a čekali_

</section>

<section>

Nejdříve přišly děti,  
pak se přiblížilo také několik žen  
_Domnívaly se, že jsme Němci_

</section>

<section>

Pod námi  
na štěrkovém břehu porostlém řídkými trsy trávy  
_leželi muži zabití v minulých dnech_

</section>

<section>

Černali se tam nazí a bosí,  
vesničané jim vzali šaty a boty  
V noci je hryzali psi a vepři  
_Ale co je zvláštní: víc než mrtvolný pach byla cítit rybina_

</section>

<section>

Přeletoval nad námi bombardér  
bachratý jako nafouklá mršina  
Pokaždé se v pořádku vracel  
_zpátky do ruských pozic_

</section>

<section>

Slyšeli jsme kostelní zvony z Dorpatu  
a vzápětí se ozvalo vytí,  
objevil nás hloubkař  
Kulka mi škrtla o hřbet ruky,  
_ani mě neškrábla, jen spálila kůži,_

</section>

<section>

_odražený kámen promáčkl moji přilbu,_

</section>

<section>

vzňal se nákladní automobil,  
vybuchla bedna s ručními granáty,  
kamarád Gillis se uškvařil  
_A tím to skončilo_

</section>

<section>

Zranění byla většinou lehká  
_Ruku jsem si ovázal sám_

</section>

<section>

Markýz de Gebelin vytáhl foukací harmoniku,  
dva tři hlasy se přidaly  
_Otevřel jsem si krabičku sardinek. Ó má plavovlásko_

</section>

<section>

Teprve večer, chvíli před setměním,  
se na motorce přihnala spojka s rozkazem\
        gruppenführera Furluka  
_vesnici okamžitě opustit_

</section>

<section>

Byli jsme k smrti unaveni,  
_ale smrt na nás čekala jinde_

</section>

<section>

Noc byla bílá a růžová

</section>
