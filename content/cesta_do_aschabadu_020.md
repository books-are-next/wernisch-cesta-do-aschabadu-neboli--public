---
title: Smrt na nás čekala jinde
contentType: prose
---

_Serrés les uns contre les autres_

_Les morts sans haine et sans drapeau_

_Cheveux plaqués de sang caillé,_

_Les morts sont tous d’un seul côté._

> René Arcos

Ze severu jsme se přesunovali

_po hlubokých písčitých cestách_

  

Slunce hřálo, žluté a fialové lesy voněly

_Všude se červenaly brusinky,_

  

dvakrát jsem spatřil běžící lišku,

_jednou dokonce vlka šediváka_

  

Tu a tam tetřev, a hodně tetřívků,

škoda, že jsem nemohl na chvíli zastavit a trochu

        _si zastřílet_

  

Jeli jsme tak rychle, jak jen možno po jemném,

        suchém písku,

_pásy prokluzovaly_

  

Jelo se hůř než po blátě,

_ale na místo jsme dorazili o něco dřív, než bylo určeno_

  

V nazlátlých vodách Narvy ležely

zrezivělé vraky dlouhých dopravních lodí

_Všechno před námi hořelo_

  

Seníky, kamenný statek,

bílé budovy kláštera na mírném svahu nad jezerem

_Těžký, šedočerný kouř se valil i z nedalekého hřbitova_

  

Ukryli jsme tanky v jabloňovém sadu

_a čekali_

  

Nejdříve přišly děti,

pak se přiblížilo také několik žen

_Domnívaly se, že jsme Němci_

  

Pod námi

na štěrkovém břehu porostlém řídkými trsy trávy

_leželi muži zabití v minulých dnech_

  

Černali se tam nazí a bosí,

vesničané jim vzali šaty a boty

V noci je hryzali psi a vepři

_Ale co je zvláštní: víc než mrtvolný pach byla cítit rybina_

  

Přeletoval nad námi bombardér

bachratý jako nafouklá mršina

Pokaždé se v pořádku vracel

_zpátky do ruských pozic_

  

Slyšeli jsme kostelní zvony z Dorpatu

a vzápětí se ozvalo vytí,

objevil nás hloubkař

Kulka mi škrtla o hřbet ruky,

_ani mě neškrábla, jen spálila kůži,_

  

_odražený kámen promáčkl moji přilbu,_

  

vzňal se nákladní automobil,

vybuchla bedna s ručními granáty,

kamarád Gillis se uškvařil

_A tím to skončilo_

  

Zranění byla většinou lehká

_Ruku jsem si ovázal sám_

  

Markýz de Gebelin vytáhl foukací harmoniku,

dva tři hlasy se přidaly

_Otevřel jsem si krabičku sardinek. Ó má plavovlásko_

  

Teprve večer, chvíli před setměním,

se na motorce přihnala spojka s rozkazem

        gruppenführera Furluka

_vesnici okamžitě opustit_

  

Byli jsme k smrti unaveni,

_ale smrt na nás čekala jinde_

  

Noc byla bílá a růžová
