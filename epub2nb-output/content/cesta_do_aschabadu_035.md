---
title: Mistr Kadó si zul
contentType: poetry
---

<section>

Mistr Kadó si zul z pravé nohy střevíc, vyhodil jej za dveře

a otázal se: Kde je můj střevíc?

Tam, za dveřmi, ukázal jeden z žáků.

Kde je můj střevíc? opakoval mistr Kadó.

Na dvoře, hádal jiný žák.

Kde je můj střevíc? opakoval mistr Kadó.

Na vaší levé noze.

Kde je můj střevíc?

Je v moci měsíčního muže, zkusil další žák.

Kde je můj střevíc! vykřikl mistr Kadó a plácl dlaní do stolku.

Váš střevíc, mistře, je nyní uctíván v osmi chrámech Země zeleného větru, mínil kdosi.

Kde je můj střevíc! vykřikl mistr Kadó a uhodil do stolku pěstí.

Váš úžasný střevíc je obsažen v učení mistra Ti, mistře.

Kde je můj střevíc! vykřikl mistr Kadó a sáhl pro hůl.

A tu nějaký žák, jistě ten, jehož místo bylo nejblíže dveřím, vyběhl ven, přinesl střevíc, poklekl před mistrem, poklonil se až k zemi, políbil mistrovu pravou nohu a…

Zde je můj střevíc! zvolal mistr a přetáhl žáka holí po hřbetě.

</section>
