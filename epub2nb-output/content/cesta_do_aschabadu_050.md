---
title: Poslední den
contentType: prose
---

<section>

Spali jsme v márnici za kostelem,

_k ránu nás probudilo troubení_

</section>

<section>

Popadl jsem tlumok, ručnici

_a vyvrávoral do mlhy_

</section>

<section>

Kostel ještě svítil. Dynamo pracovalo

_Saniťáci běhali s nosítky_

</section>

<section>

Raněné nosili dovnitř, mrtvé vynášeli,

_nechávali je mezi hroby_

</section>

<section>

V rodinné hrobce s cimbuřím a věží

_cinkal telefon_

</section>

<section>

_Voněla cikorie_

</section>

<section>

Nástup do dvojstupu, pohov, čekat,

za chvíli bude tu maršál arcivévoda

_a promluví_

</section>

<section>

Mlha řídla, stahovala se do země,

_slábnul křik i nářek_

</section>

<section>

Z města přijel motorový vůz

_Přivezl prázdné rakve_

</section>

<section>

Poté se objevil dragoun — poručík ze štábu,

jeden z těch, kteří si v Samaří hoví na poduškách —,

_na zápěstí mu visel karabáč na psy —,_

</section>

<section>

ani neslezl ze sedla,

_jenom přečetl rozkaz_

</section>

<section>

Jeho Výsost je zaneprázdněna a omlouvá se

a vyslovuje pochvalu za včerejší den a přeje další takové

_Kupředu, udatní myslivci!_

</section>

<section>

Stočil papír do ruličky, tu strčil do rukávu, zasalutoval,

švihl koně po zadku,

_kůň přeskočil pobořenou zídku,_

</section>

<section>

slunce vysvitlo, zalesklo se

_moře rozlité po lukách_

</section>

<section>

Za topoly, za silnicí k Biesbosu, Svaluve a Moerdyku

červenaly se střechy

Na hrázích se otáčela kola větrníků

</section>
