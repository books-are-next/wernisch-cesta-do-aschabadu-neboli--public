---
title: Mistr Kadó
contentType: prose
---

Mistr Kadó strčil svému žákovi do ruky hůl a řekl: Udeř mne.

Ale mistře! polekal se žák.

Musíš, řekl mistr Kadó. Udeř mne, co máš síly.

To nemohu, zaplakal žák.

Tak tedy jdi. Vrať mi mou hůl, a ať už tě tady nevidím! vykřikl mistr Kadó.

Žák zahanbeně sklonil hlavu a šel.

Mistr Kadó podal hůl druhému a řekl: Ty mne udeř.

Ach běda, zanaříkal žák.

Udeř! přikázal mistr Kadó.

Žák pozvedl hůl.

Zadrž! vykřikl mistr Kadó a zachmuřil se: Nezdárný žáku! Ihned odejdi, a ať už tě nikdy nevidím. Pro toho, kdo vztáhl ruku na svého učitele, není v tomto chrámu místa.

Zoufalý žák si zakryl tvář rukávem a šel.

Poslušnost a neposlušnost jsou projevy slabého ducha, řekl mistr Kadó.
