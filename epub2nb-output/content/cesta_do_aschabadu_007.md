---
title: Ty, která hledíš
contentType: poetry
---

<section>

Ty, která hledíš na moji šakalí tvář

_Ty, která hledíš do šakalí tváře_

</section>

<section>

Tvé oční jamky vyplním narcisovými cibulkami,

tvá oční víčka uzavřu a položím na ně malované střípky

a pak mne spatříš

Mé umění je pravda

</section>

<section>

_Do nosu vsypu pepřové kuličky_

Luzná

Tvé tělo vyplním plátnem, smolou a pilinami,

do kůže vetřu ti zlatý prášek,

pak přidám barvy. Barvy: vlčí mák,

lotosy, chrpy, chryzantémy,

větvičku z vrby, květy akácií

a budeš luznější

Mé umění je víra

</section>

<section>

_Do srdce dám skarabea_

Do srdce, které jsi dostala od své matky,

vložím kámen, jenž promluví k bohu

o mém umění

</section>

<section>

_To vše a ještě mnohé udělám_

a budeš krásnější

Mám sedm nástrojů a hrnec s tulejkou

Mé umění je láska

</section>
