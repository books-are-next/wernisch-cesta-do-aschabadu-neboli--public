---
title: Jednou si mistr Kadó jen tak vyšel
contentType: prose
---

Jednou si mistr Kadó jen tak vyšel na procházku do polí a vrátil se odtud s rozbitým čelem a s odřenými koleny. V náruči nesl veliký, těžký kámen.

Žák, který toho dne z mistrovy chatrče vyháněl mouchy, se podivil. Proč ten kámen?

Ač vyhlíží jako každý jiný, pravil mistr Kadó, právě tento kámen na mne číhal na cestě, aby se mi připletl pod nohy. Nevím, jaký k tomu měl důvod, a také nevím, co ještě hodlá proti mně podniknout, proto jej chci mít stále na očích.
