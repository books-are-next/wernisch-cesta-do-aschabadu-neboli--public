---
contentType: prose
---

Cesta do Ašchabadu

Zbavovali jsme se bot a šatstva,

abychom měli na jídlo, na čaj, na dřevěné uhlí

Kupovat se musela i voda

_V táboře nebylo nic než vši_

Brzy jsme prodali všecko a byli všichni připraveni na smrt

Pohřbívalo se tak:

Nebožtík úplně nahý

se položil do truhly z neohoblovaných prken

a pak se hodil

_do jámy vykopané ve stepi_

Zpočátku umírali jen dva tři denně

Jinak jsme neměli nic na práci

Vrcholky hor v dálce zbělely,

u nás však bylo stále hezky teplo

Nemocných přibývalo

_Vypadávaly nám zuby_

Později už umíralo tolik zajatců,

že truhlář nestačil dělat rakve

Měli jsme si připravit společný hrob,

ale byli jsme tak slabí,

_že jsme neuzvedli lopatu_

Čtyři muži, kteří se ještě drželi na nohách,

odtáhli mrtvého za barák,

jen kousek od živých

_Ležel jsem pod širým nebem_

Až jednoho dne jsem si povšiml, že tábor už není hlídán

Odplazil jsem se k cestě

Někdo mě naložil na vůz

_a odvezl do Čardžuje_

V tom malém městečku jsem viděl všelijaký národ

Sardy s oholenými hlavami, střapaté Afgánce,

Číňany s copy dlouhými až na zem,

Turky s turbany

_Ty turbany měly různé barvy_

Jen jsem se postavil na nohy, našel jsem nádraží

Byl jsem zcela nahý, ale blížila se noc

Chytil jsem se nákladního vozu

Hodlal jsem vydržet aspoň do Mervu, ale pustil jsem se

        a spadl

v malé stanici Kachka, na úpatí hor

_Začínala zima_

Nějaký čas jsem značkoval klády ve skladu dříví

Tak jsem se zase oblékl a obul

a ještě si vydělal na cestu do Ašchabadu
