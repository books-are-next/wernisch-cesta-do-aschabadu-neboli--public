---
title: Měli jsme štěstí
contentType: poetry
---

<section>

Na divizní vozatajstvo,

k němuž se při ústupu z Polonného připojili naši kuchaři,

_mělo se čekat v Kirilově_

</section>

<section>

K ubytování nám byla vykázána rozlehlá ovocná

        zahrada za tovární budovou

Ukryli jsme se mezi stromy,

ale ještě v ten podvečer nás tam objevil avion

        s černými kříži na křídlech

a střelou

_zapálil cisternu s petrolinem_

</section>

<section>

Pokoušet se o hašení by bylo směšné

_Více než kuchyň jsme v té chvíli postrádali artilerii_

</section>

<section>

Časně ráno pak přiletěly aviony dva

_a shodily asi 10 bomb_

</section>

<section>

Do zahrady nepadla žádná

_Hůře bylo kolem_

</section>

<section>

Měli jsme štěstí. Jen já utrpěl malou nehodu:

jak jsem lezl pod vyvrácená vrata,

_praskla mi v kapse lulka_

</section>

<section>

Pak už se útoky neopakovaly,

další pobyt v Kirilovu byl docela příjemný

Až osmého dne ráno opouštěli jsme tovární zahradu

        _zpívajíce_

</section>

<section>

Daleko jsme ještě nedošli,

když se za námi ozval sykot

_a třesk_

</section>

<section>

Městečko bylo opět zasaženo. A opět

_nám štěstí přálo_

</section>

<section>

Ale pro jistotu jsme se rozptýlili

_a postupovali rozděleni do malých skupin_

</section>

<section>

Jak jsme se blížili k Brestu Litevskému,

_přibývalo na silnici lidí_

</section>

<section>

Tu a tam bylo třeba někoho postrčit kolbou

Všude se povalovaly odhozené rance,

_vintovky, hrnce, postele, skříně, peřiny_

</section>

<section>

Za nepřetržitého pochodu jsme jedli brambory

Dobře se měl, kdo si navařil do foroty

_Já hryzal syrové_

</section>

<section>

O vodu nebyla nouze

_Stačilo vyrýt lopatkou jamku_

</section>

<section>

Fasuňk za všechny ty dny

_se rozděloval až v pozicích_

</section>

<section>

Nacpali jsme si rance

tabákem, cukrem, čajem, rýží, prosem, sušenými rybami

_Začal zákopový život_

</section>

<section>

V noci jsme utíkali ze zemljanek

a zalézali do chalup,

abychom se vyspali v teple

</section>
