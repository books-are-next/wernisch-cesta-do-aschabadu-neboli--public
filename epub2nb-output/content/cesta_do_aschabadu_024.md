---
title: Mír pokračuje
contentType: poetry
---

<section>

Zvykli jsme si na volnost v poušti,

_nyní jsme zavřeni v pevnosti_

</section>

<section>

My, kteří viděli, jak hroutí se v nicotu kúšanské stany,

dvakrát denně vycházíme na execírku,

_tam a zpět pochodujeme týmiž ulicemi_

</section>

<section>

Bez bubeníků, bez trubače,

dvakrát denně, den co den, i za větrných bouří

_zanášejících vylidněné město pískem_

</section>

<section>

Ořváváni komandýry, instruktory, inspektory,

z nichž nejhorší je seržant Ulad,

přestýláme lůžka, zametáme světnice,

_loupáme brambory, čistíme zeleninu_

</section>

<section>

My, kteří přihlíželi konci midjánské země,

odklízíme písek, prohlubujeme studny,

_nosíme vodu pro velbloudy, pro mezky_

</section>

<section>

Zásobovatelé se objevují zřídka. Platíme jim jen

        mírové ceny

Dochází píce

Stahujeme kůže z mršin,

solíme je

_a odevzdáváme do skladu_

</section>

<section>

Pečujeme o výzbroj a výstroj,

mastíme boty a řemení,

zašíváme a záplatujeme, a co je nejodpornější —

        musíme prát,

prát své šaty,

pořád prát, prát, prát prádlo, onuce, ovinovačky

        _i plátěný svrchní oděv,_

</section>

<section>

proč, když písečné blechy beztak štípou pořád stejně

A mírový plat — dva sous denně —

_nestačí legionáři ani na mýdlo_

</section>

<section>

Beduínové si postavili stan před hradbami,

lůj z tlustého berana schválně nechají kapat do ohně,

šklebí se, činí posměšné posunky

a my si jich nesmíme všímat

_To že je služba?_

</section>

<section>

To že je služba?

Místo čekání na povel Vpřed,

místo válečné slávy

jednotvárná práce, učení disciplinárních odstavců,

_bzučení much_

</section>

<section>

Stráže střílejí jen tak

_po supech a po psech — je mír!_

</section>

<section>

Četnická hlídka

je v našich kasárnách vzácnou návštěvou

_Přináší ilustrované žurnály_

</section>

<section>

Tioudští drábové obchodují s tabákem koupeným

        od lupičů

Dáváme jim, co chtějí — náboje

_A za to je vězení. Jeden náboj — jeden den_

</section>

<section>

A ještě ke všemu: naše sestry,

Anamitky, pro něž jsme v poušti skládali milostná psaní,

_nenechaly nám poštovní číslo_

</section>

<section>

Dřevěné baráky lazaretu zůstaly prázdné

Všechen personál byl odvelen už před naším návratem,

_doktoři odjeli k posádkám na pobřeží_

</section>

<section>

Bílé vlajky s červeným křížem

_třepetají se jako strašáci_

</section>

<section>

Šakali vyjí celou noc. Začnou, když se setmí

Optická stanice Ain Aise

rozsvěcí světla a vysílá

zprávy z velitelství v Sidi-Bel-Abbès

_Pořád to samé: Mír pokračuje_

</section>

<section>

Všichni teď pomýšlíme na útěk

Chtěl bych se dostat

ke stavbě dráhy k Dženien Buresku

Anebo ještě dál, do Sefry, a tam

_pracovat jako nosič_

</section>

<section>

Nebo si změním jméno

a nechám se poslat do jiné kolonie

</section>
