---
title: Ranní déšť věstil štěstí
contentType: prose
---

<section>

Ranní déšť věstil štěstí,

_ale hned ustal_

</section>

<section>

Teprve po poledni se u mostu přestalo střílet

Rudí vyklidili stanici a ustoupili 500 metrů

        po trati k Jegorovce,

_kde prý je lihovar_

</section>

<section>

Strojvůdce se nechal umluvit

a dal nám trochu vody z lokomotivy

_Za nádražními domky vaříme čaj_

</section>

<section>

Prohledáváme kapsy a tlumoky zabitých

Už u sebe nemají nic

A hle, tu leží také tři Číňani spoutaní telefonním drátem

_a přivázaní jeden k druhému_

</section>

<section>

Nohy očazené a opuchlé, asi že je pálili

_Nejmladší je patnáctiletý chlapec_

</section>

<section>

Podle psího štěkotu jsme našli vesnici

Dospělé Baškirce jsme sehnali dohromady

_Za trest teď musí pohřbít všechny mrtvé_

</section>

<section>

Bolševiky naházet do jednoho hrobu

a bratra Klímu, jenž podlehl zranění,

položit zvlášť

_Na jeho kříži je nápis: Zde leží hrdina_

</section>

<section>

Ptáme se, kde je starosta,

ale všichni říkají, že zmizel s komisařem

Chceme ho hledat. Dušují se

a zapřísahají nás

Rozcházíme se po chalupách,

_každý po svém_

</section>

<section>

K večeru se ozvala parní píšťala,

dorazil ještě ešelon dělostřelců

_a s ním celá plukovní hudba_

</section>

<section>

Místní křesťané nás uctívají

mlékem, čajem a slanečky

Přinášejí také pirohy s cibulí

_Nežádají za to nic než tabák_

</section>

<section>

A Pochod granátníků

_musí být vícekráte opakován_

</section>

<section>

Ještě hrají, když odcházím do svého pulmanu,

začínají pít pálenku, agitovat a tančit

Ale

_je třeba vyčistit a prohlédnout pušku — družku —,_

</section>

<section>

uložit ji k spánku,

popřát jí dobrou noc

</section>
